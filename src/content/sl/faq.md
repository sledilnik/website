<h1>FAQ - Pogosta vprašanja in odgovori</h1>

_Namen Sledilnikovih prikazov je združiti in predstaviti obstoječe podatke v vsakomur razumljivi obliki, ki pa vseeno potrebujejo določena pojasnila. Zbrali smo odgovore na nekatera najpogostejša vprašanja. Seznam sproti dopolnjujemo; če imate kakršna koli vprašanja glede naših prikazov (ali predlog za boljše pojasnilo) in jih ne najdete v FAQ, nam pišite na info@sledilnik.org. (Veseli smo tudi pohval, povratnih informacij ali predlogov!)_

## Splošno

<details>
  <summary id=why-sledilnik>Zakaj Sledilnik?</summary>

Naš cilj je pomagati pri razumevanju širjenja virusa in pripomoči k splošni ozaveščenosti, odzivnosti ter učinkovitosti ukrepov za zajezitev virusa. Več v [zavihku O projektu](/sl/about).

</details>

<details>
  <summary id=virus-vs-disease>Kakšna je razlika med SARS-Cov-2 in COVID-19?</summary>

**SARS-CoV-2** je angleška okrajšava za “Severe Acute Respiratory Syndrome Coronavirus 2” – to je mednarodno sprejeto ime virusa, ki povzroča bolezen **COVID-19**. Tudi slednje poimenovanje je kratica, skovana iz besed COrona VIrus Disease ter 2019, torej leta, ko je bolezen prvič izbruhnila.

</details>

<details>
  <summary id=ventilator-vs-respirator>Kakšna je razlika med ventilatorjem in respiratorjem? Kateri izraz je pravi(len)?</summary>

Načeloma sta oba pravilna. Pri Sledilniku smo najprej uporabljali *ventilator*, nato pa smo se po tehtanju argumentov ter na predlog člana strokovne skupine, ki svetuje Ministrstvu za zdravje, odločili za uporabo izraza *respirator*. Izraz "*medicinski ventilator*" je sicer ustreznejši z vidika medicinske stroke in tudi slovenskega jezika, izraz "respirator" pa se nam zdi boljši zaradi jedrnatosti in hkratne jasnosti v splošni oz. pogovorni uporabi. Več o dilemah poimenovanja lahko preberete v odličnem članku [**Respirator ali ventilator?** (STA, 24. marca 2020)](https://www.sta.si/2743782/respirator-ali-ventilator).

</details>

<details>
  <summary id=confirmed-cases>Kakšna je razlika med izrazom novookužen in potrjen primer?</summary>

V Sledilniku uporabljamo nabor izrazov, ki so razloženi v odgovoru [Kaj pomeni izraz …?](#chart-terminology). Za druge izraze, kot so novookužen, ki se pojavljajo v medijih, ne pa tudi v naših grafih, lahko pri uporabi pomaga [slovar Fran, različica covid-19](https://fran.si/o-portalu?page=Covid_19_2020).

</details>

<details>
  <summary id=all-infected>Je kjer koli mogoče dobiti statistiko vseh obolelih, tudi asimptomatskih primerov?</summary>

To trenutno ni mogoče. Razlogov je več: režim testiranja se je že večkrat spremenil (gl. [graf Stanje COVID-19 v Sloveniji](/sl/stats#chart-phases)) in vedno zajema le del populacije. Statistike asimptomatskih bolnikov, ki ne kažejo simptomov in niso zato nikjer zavedeni, tako ni mogoče dobiti.

</details>

<details>
  <summary id=other-countries>Kje lahko najdem primerjavo med Slovenijo in drugimi državami?</summary>

Na Sledilnikovi strani [Svet](/sl/world) je na voljo zemljevid sveta, ki prikazuje [Stanje COVID-19 v svetu](/sl/world#world-chart). Na tej strani sta tudi grafa [Države: potrjen primeri na milijon prebivalcev](/sl/world#countries-cases-chart) in [Države: umrli (skupaj) na milijon prebivalcev](/sl/world#countries-deaths-chart), ki kaže primerjavo med Slovenijo in različnimi skupinami držav glede na potrjene primere in število smrti zaradi COVID-19 na milijon prebivalcev.

Za podrobnejše primerjave, ki upoštevajo še druge kategorije razen umrlih, si lahko vedno ogledate katero od strani, kot sta [Coronavirus Pandemic](https://ourworldindata.org/coronavirus), stran raziskovalne skupine Our World in Data univerze v Oxfordu, ki omogoča prikaz in primerjavo podatkov za izbrane države, ter [COVID-19 Dashboard](https://coronavirus.jhu.edu/map.html), stran univerze Johns Hopkins (ene vodilnih raziskovalnih institucij v ZDA). Zaradi nezanesljivih podatkov je manj priporočljiva stran [Worldometer](https://www.worldometers.info/coronavirus/).

</details>

<details>
  <summary id=english-translation>Ali obstaja vaša stran tudi v angleščini?</summary>

Glavni prikazi Sledilnika so že prevedeni tako v angleščino kot v nekaj drugih jezikov (DE, HR, IT), v angleščini sta na voljo tudi stran [stran O projektu](/en/about), ki zajema osnovne podatke in vire podatkov, ter [stran FAQ - Pogosta vprašanja in odgovori](/en/faq). Preostale strani bodo prevedene takoj, ko bo mogoče. Sicer sta na voljo za prosto uporabo tako besedilni del kot izvorna koda. Vsi podatki so v bazi že zavedeni tudi z angleškimi oznakami, zato je mogoča tudi njihova mednarodna uporaba (izvoz).

</details>

<details>
  <summary id=are-you-paid>Kdo vas plačuje za izdelavo teh preglednic oz. ali s temi podatki kaj zaslužite?</summary>

Nihče oz. ne. Sledilnik je neprofitna pobuda, ustvarjena kot podpora sprotnemu zbiranju in urejanju ključnih podatkov o širjenju koronavirusa pri nas. Naša baza podatkov je javna in prosto dostopna, torej brezplačna in nekomercialna, in bo takšna tudi ostala. Gl. tudi vprašanje [Kako lahko pridobim in uporabim vašo bazo podatkov](#data-usage).

</details>

<details>
  <summary id=tech-used>Katere tehnologije ste uporabili za izdelavo spletne strani/aplikacije?</summary>

Stran je v JavaScriptu s pomočjo Vue.js, vizualizacije in grafi so narejeni v F# s pomočjo knjižnic Highcharts, projekt pa je odprt in na voljo na [GitHubu - Sledilnik](https://github.com/sledilnik).

</details>

<details>
  <summary id=restrictions>Ali zbirate tudi podatke o trenutno veljavnih ukrepih in omejitvah?</summary>

Ob uporabi razpoložljivih virov podatkov smo se trudili kar se da celovito zbrati in povzeti trenutno veljavne ukrepe, ki jih je sprejela slovenska vlada kot odgovor na pandemijo COVID-19, predvsem na izbranih področjih, ki se najbolj dotikajo vsakdanjega življenja.
Informacije, dostopne prek spletnega Sledilnika, vključno s povezavami na druge strani, so zbrane iz številnih uradnih virov, s katerimi nismo neposredno povezani, zato se je treba zavedati, da so zgolj informativne narave in se lahko občasno spreminjajo. Trenutni ukrepi so zbrani na strani [Ukrepi in omejitve](/sl/restrictions).
</details>

## O podatkih

<details>
  <summary id=data-reliability>So vaši podatki in prikazi verodostojni?</summary>

Podatke zbiramo iz različnih uradnih in drugih javnih virov – navedeni so na [strani Podatki](/sl/data).

Od 28. marca 2020 imamo vzpostavljeno tudi povezavo z Ministrstvom za zdravje, NIJZ in zdravstvenimi zavodi, od katerih zdaj neposredno dobivamo strukturirane podatke. Ekipa Sledilnika ne nadzoruje točnosti izvirnih podatkov in ne objavlja podatkov, ki niso pridobljeni iz uradnih virov ali sredstev javnega obveščanja, zato pa vse podatke navzkrižno preverja, da so pravilni in skladni z izvornimi.

</details>

<details>
  <summary id=data-collection>Kako zbirate in urejate podatke?</summary>

[Bazo podatkov](https://docs.google.com/spreadsheets/d/1N1qLMoWyi3WFGhIpPFzKsFmVE0IwNP3elb_c18t2DwY/edit#gid=0) urejamo s podatki NIJZ (po kategorijah). Podatke po regijah in starosti kdaj tudi kasneje dopolnjujemo in navzkrižno preverjamo, ko se spremenijo zaradi epidemioloških raziskav. Podatke o občinah sledimo v [tabeli Kraji](https://docs.google.com/spreadsheets/d/1N1qLMoWyi3WFGhIpPFzKsFmVE0IwNP3elb_c18t2DwY/edit#gid=598557107).

Urejanje podatkov bolnišnične oskrbe – [tabela Pacienti](https://docs.google.com/spreadsheets/d/1N1qLMoWyi3WFGhIpPFzKsFmVE0IwNP3elb_c18t2DwY/edit#gid=918589010):

- Dobivamo dnevna poročila in spremljamo objave vseh bolnišnic za COVID-19 (UKC Ljubljana, UKC Maribor, UK Golnik, SB Celje) – okoli 8h.

- Spremljamo število hospitaliziranih: vsi oddelki, v intenzivni enoti in na respiratorju (intubirani).

- Iz podatkov evidentiramo tudi prehode (sprejem/odpust) med posameznimi stanji (kadar je to mogoče zaznati).

- Kjer so podatki o prehodih (sprejem/odpust) nepopolni, s sklepanjem določimo vrednosti (uporabimo formulo).

- Vsi viri in sklepanja so zabeleženi kot komentar v posameznih celicah (možnost preverjanja).

- Podatke primerjamo s sumarnimi podatki o hospitaliziranih in intenzivni terapiji, ki jih objavlja Vlada RS.

  </details>

<details>
  <summary id=data-publish-time>Kdaj objavljate podatke? Zakaj so nekateri podatki osveženi z današnjim dnem, drugi pa imajo včerajšnji datum?</summary>

Večina podatkov se zbira za pretekli dan ob 23.59 (testi, potrjeni primeri ...), podatke o hospitalizacijah pa večinoma pridobimo do 9. ure vsak dan za vse bolnišnice. **Naši podatki so tako osveženi ponavadi med 10.00 in 12.00**.

Ko objavimo sveže dnevne podatke, so ti na voljo na vseh naših distribucijskih poteh (CSV, REST, spletna stran), o objavi poročamo tudi na družbenih omrežjih ([Facebook](https://www.facebook.com/COVID19Sledilnik) in [Twitter](https://twitter.com/sledilnik)).

</details>

<details>
  <summary id=data-differences>Na drugih portalih so številke obolelih drugačne kot pri vas. Zakaj?</summary>

Sledilnik uporablja zgolj potrjene, uradne podatke, ki jih dnevno sporočajo NIJZ in vse slovenske bolnišnice, ki zdravijo bolezen COVID-19. Naši podatki tako prihajajo neposredno iz preverjenih virov, hkrati pa jih tudi sami navzkrižno primerjamo že od začetka delovanja (4. 3. 2020). Razlike v objavljenih podatkih se po navadi pojavijo zato, ker so bili zajeti ob različnih urah dneva. Gl. tudi vprašanje [So vaši podatki in prikazi verodostojni?](#data-reliability)

</details>

<details>
  <summary id=data-hospital-in>Kako pridobivate podatke o sprejetih v bolnišnico?</summary>

Bolnišnice o posameznih sprejemih ali odpustih, iz katerih bi lahko pridobili natančne podatke, ne poročajo vedno. Število sprejemov ponavadi izračunamo iz podatkov o trenutno hospitaliziranih in razlike glede na prejšni dan, ki ji prištejemo število odpuščenih in umrlih na določen dan. Podobno vodimo tudi evidenco o sprejemih in odpustih v enotah za intenzivno terapijo ter za priklop in odklop na/od respirator(ja).

</details>

<details>
  <summary id=data-hospital-out>Kako pridobivate podatke o odpuščenih iz bolnišnic?</summary>

Podatek **Odpuščeni iz bolnišnice** je izračunan na podlagi podatkov, ki jih dnevno dobivamo neposredno iz bolnišnic, torej iz preverjenega vira. Večinoma za vse bolnišnice dobivamo dnevno število odpuščenih, iz katerega lahko sklepamo o številu novo sprejetih. Glej tudi [Kako pridobivate podatke o sprejetih v bolnišnico?](#data-hospital-in)

</details>

<details>
  <summary id=data-recovered>Zakaj tako dolgo niste prikazovali števila ozdravelih in zakaj zdaj namesto teh prikazujete prebolele?</summary>

Sledilnik se je pri številu ozdravelih zanašal na uradne vire (Vlada RS, mediji). Poročanja o ozdravelih so žal še vedno redka – za zdaj imamo samo par potrjenih virov o "ozdravelih", rednih podatkov in uradnih virov pa ni, kakor tudi ne uradne defincije, kdaj je določena oseba ozdravela. V okviru Inštituta za mikrobiologijo in imunologijo je potekala [nacionalna raziskava o COVID-19](https://covid19.biolab.si/), ki bo pokazala tudi, koliko ljudi je bolezen COVID-19 že prebolelo. Ker trenutno še ni znano, kakšne so morebitne posledice prebolele bolezni COVID-19 (s tem se ukvarjajo različne študije, rezultati pa še dolgo ne bodo znani), in ker tudi zdravstvene institucije govorijo o preboleli bolezni (in ne o ozdravelih), smo skladno s tem spremenili tako terminologijo kot način izračunavanja števila *aktivnih* (trenutno stanje potrjeno okuženih) in *prebolelih* (skupaj). Gl. tudi vprašanje [Ali vodite števec aktivnih primerov oz. ali veste, koliko je trenutno okuženih oseb?](#data-active-cases).

Ministrstvo za zdravje je 14. aprila objavilo [Priporočila za zaključek izolacije in vrnitev na delovno mesto](https://www.zbornica-zveza.si/wp-content/uploads/2020/04/PRIPORO%C4%8CILO-Zaklju%C4%8Dek-izolacije-in-vrnitev-na-delovna-mesta-po-preboleli-bolezni-COVID-19.pdf), iz katerih lahko razberemo, kdaj se za osebo sklepa, da je prebolela okužbo in se lahko vrne na delo. Za osebe s simptomi je to 14 dni po umiritvi simptomov, za zdravstvene delavce je po 14 dneh obvezen kontrolni bris, ki mora biti negativen 2x zapored. Vlada RS sicer redno poroča o odpuščenih iz bolnišnice, za katere pa ne vemo, ali so res že preboleli bolezen. Iz objavljenih priporočil je razvidno, da sta pri teh bolnikih po odpustu v domačo oskrbo potrebna dva zaporedna negativna kontrolna brisa, da bi se oseba štela za sposobno vrnitve na delo. ECDC je v svojem [poročilu](https://www.ecdc.europa.eu/sites/default/files/documents/covid-19-rapid-risk-assessment-coronavirus-disease-2019-ninth-update-23-april-2020.pdf) navedla: *The 14-day incidence of reported COVID-19 cases in the EU/EEA and UK, providing an estimate of the prevalence of active cases in the population...*, zato smo izbrali 14-dnevno obdobje kot povprečno trajanje okužbe, torej čas, ko je potrjen primer aktiven.

Opazili smo, da [Worldometer](https://www.worldometers.info/coronavirus/#countries) poroča o številu okrevanj, a žal nam podatka, od kod črpajo te informacije, ni uspelo pridobiti. Tudi nekateri drugi viri preprosto združujejo prebolele osebe s številom odpuščenih bolnikov iz bolnišnic. Ker menimo, da ta dva podatka ne kažeta enakega stanja bolezni, smo se odločili, da jih prikazujemo ločeno; to sta  kazalnika **Odpuščeni iz bolnišnice** in **Preboleli**.

*Opomba: izračun prebolelih smo spremenili 9. 5. 2020, in sicer izračunavamo prebolele zdaj po 14-dnevnem obdobju od potrditve primera (prej 21 dni), zato je bil opazen skok v številu prebolelih. Prosimo, da v oceni števila prebolelih upoštevate to razliko v izračunu. Podrobnejša razlaga spremenjenega izračunavanja je na voljo v članku na Mediumu [Od potrjeno okuženih do prebolelih](https://medium.com/@sledilnik/94c81674718e).*

</details>

<details>
  <summary id=data-active-cases>Ali vodite števec aktivnih primerih oz. ali veste, koliko je trenutno okuženih oseb?</summary>

Da, od konca aprila naprej grafično prikazujemo tudi te kazalnike. [Graf Stanje COVID-19 v Sloveniji](/sl/stats#metrics-comparison-chart) kaže sliko potrjenih primerov. Privzeti prikaz je **Aktivni** (zgoraj levo), ki nam kaže število aktivnih primerov in posebej še število hospitaliziranih, v intenzivni enoti ter na respiratorju (intubirani). S spremenitvijo prikaza *Aktivnih* v prikaz **Na dan** lahko vidimo podrobnosti stanja aktivnih oz. potrjenih primerov po posameznih dnevih (testiranja, potrjeni primeri, sprejeti v bolnišnico in odpuščeni, sprejeti v intenzivno enoto in odpuščeni ...), če pa izberemo prikaz **Skupaj**, lahko poleg drugih podatkov vidimo tudi število prebolelih.

Kazalnika *Aktivni primeri* in *Preboleli* nista podatka, pridobljena iz javnih virov; oba kažeta na osnovi uradnih podatkov izračunano vrednost. Vrednost *Aktivni primeri* je izračunana s preprostim odštevanjem uradnih podatkov za relevantno kategorijo, vrednost *Preboleli (skupaj)* odslikava stanje vseh potrjenih primerov pred dvema tednoma (minus umrli). Število prebolelih je preprosta ocena, ki temelji na vrednosti vseh potrjenih primerov v preteklosti na podlagi domneve, da se bolezen **povprečno preboli najkasneje v 14 dneh** (vir: [ECDC poročilo](https://www.ecdc.europa.eu/sites/default/files/documents/covid-19-rapid-risk-assessment-coronavirus-disease-2019-ninth-update-23-april-2020.pdf)); tako je število prebolelih na določen dan enako številu vseh potrjenih primerov dva tedna pred danim datumom, od katerega se odšteje še število umrlih do istega dne, ko se ugotavlja število prebolelih. Ocena je poenostavljena v smislu, da ne upošteva primerov resnejših dolgotrajnih komplikacij bolezni COVID-19.

*Opomba: izračun prebolelih smo spremenili 9. 5. 2020, in sicer izračunavamo prebolele zdaj po 14-dnevnem obdobju od potrditve primera (prej 21 dni), zato je bil opazen skok v številu prebolelih. Prosimo, da v oceni števila prebolelih upoštevate to razliko v izračunu. Podrobnejša razlaga spremenjenega izračunavanja je na voljo v članku na Mediumu [Od potrjeno okuženih do prebolelih](https://medium.com/@sledilnik/94c81674718e).*

Formula za izračun vrednosti:
- Preboleli (skupaj) = Potrjeni primeri (skupaj) pred 14 dnevi – Umrli (skupaj) do dneva izračuna

- Aktivni primeri = Potrjeni primeri (skupaj) − Preboleli (skupaj) − Umrli (skupaj)

</details>

<details>
  <summary id=data-contribute>Kako se lahko uporabniki aktivno vključimo v oddajo podatkov? Kako lahko sodelujem?</summary>

Sledilnik ne zbira osebnih podatkov uporabnikov niti podatkov, ki bi jih želeli o svojem stanju ali o stanju v bolnišnicah posredovati posamezniki.

Lahko pa uporabniki prostovoljno pomagate z zbiranjem in preverjanjem podatkov iz medijev (in tudi s terena), pri statističnih in drugih analizah ipd. Za takšno obliko sodelovanja, opozorila in konstruktivne predloge nam pišite na info@sledilnik.org.

</details>

<details>
  <summary id=data-usage>Kako lahko pridobim in uporabim vašo bazo podatkov?</summary>

Naša baza podatkov je javna in prosto dostopna v obliki [**CSV datotek**, **REST API-ja** in **Google Docs preglednic**](/sl/data). Prosimo vas, da nam sporočite, s kakšnim namenom boste podatke uporabili, ter Sledilnik obvezno navedete kot vir.

Ker so oznake podatkov tudi v angleščini (gl. vprašanje [Ali obstaja vaša stran tudi v angleščini?](#english-translation)), je mogoča tudi njihova mednarodna uporaba (izvoz, prikaz).

</details>

## O izračunih in grafih

<details>
  <summary id=chart-usage>Lahko uporabim vaše grafe na svoji strani? Kako?</summary>

Lahko! Na svojo spletno stran lahko vgradite poljuben graf ali prikaz – ob navedbi vira, seveda. Grafi imajo na desni strani gumb *Deli graf na*, s katerim lahko izbirate, kje želite graf deliti (FB, TW, splet). Lahko pa tudi [kliknete sem](/sl/embed) in s seznama izberete graf, ki ga želite vgraditi.

</details>

<details>
  <summary id=chart-infocard-percent>Kaj pomenijo odstotki, ki se pojavljajo v informativnih okvirčkih na vrhu strani?</summary>

Gre za odstotno stopnjo rasti na današnji dan v številu oseb glede na prejšnji dan. Če je, recimo, včeraj bilo v intenzivni enoti 16 oseb, danes pa so sprejeli še štiri, je to 25 % več glede na včerajšnje stanje.

</details>

<details>
  <summary id=chart-infocard-phase>Kaj pomenijo faze, ki se pojavljajo v nekaterih informativnih okvirčkih na vrhu strani?</summary>

Vlada RS je 6. 10. 2020 predstavila [načrt in ukrepe za zajezitev novega vala okužb s koronavirusom](https://www.gov.si/novice/2020-10-06-predsednik-vlade-janez-jansa-predstavil-nacrt-in-ukrepe-za-2-val-koronavirusa/). Ta ima **tri faze**. Vsaka faza nam pove, katere ukrepe moramo sprejeti, da bi zajezili širitev okužb. *Uradna verzija ukrepov je na voljo na tej [povezavi](https://www.gov.si/assets/vlada/Fotografije/PV/10-2020/ukrepi.pptx), preglednejši infogram pa [tukaj](https://infogram.com/nacrt_ukrepov_2_val-1h9j6q3y1y852gz).*

**Faze temeljijo na treh dejavnikih, ki jih vključno s številko faze prikazujejo posamezne infokartice na vrhu Sledilnikove strani**:
* Število pozitivnih prebivalcev na COVID-19 na 100.000 prebivalcev v okviru zadnjih 14 dni. Podatek je prikazan na infokartici *14-dnevna pojavnost*.
* Število obolelih v bolnišnicah. Podatek je prikazan na infokartici *Hospitalizirani*.
* Število obolelih v v enoti za intenzivno terapijo. Podatek je prikazan na infokartici *V intenzivni enoti*.

**Zelena faza** ni posebej opredeljena. To je faza pripravljenosti, v kateri se zavedamo, da bo koronavirus še nekaj časa med nami, zato se morajo upoštevati splošni higienski ukrepi – razkuževanje, nošenje maske in ohranjanje varnostne razdalje; epidemiološke služba deluje normalno v skladu z ZNB. NIJZ je pripravil [splošna priporočila za obdobje sproščanja ukrepov](https://www.nijz.si/sl/preprecevanje-okuzbe-z-virusom-sars-cov-2-v-obdobju-sproscanja-ukrepov), ki jih je smiselno upoštevati ves čas.

**Oranžna faza** je sestavljena iz treh paketov ukrepov glede na stanje vseh treh dejavnikov.
1. paket: **> 40** (14-dnevna pojavnost) **> 60** (hospitalizirani) **> 15** (v intenzivni enoti). Ukrepi: omejitev zbiranja 10/50/500; obvezne maske v zaprtih prostorih, na JPP in v gneči na prostem; časovna omejitev dela gostinskih lokalov; obvezni testi in karantene za [nevarne države](sl/stats#europe-chart); priporočeno delo od doma; posamične prepovedi obiskov v ogroženih domovih za ostarele.

2. paket: **> 80** (14-dnevna pojavnost) **> 100** (hospitalizirani) **> 20** (v intenzivni enoti). Ukrepi: strežba samo sedečim za mizami, razredčitev miz v lokalih; zbiranje do 10 ljudi javno in zasebno (izjema: verski obredi in poroke; nadzorovane javne kulturne in športne prireditve ob upoštevanju ukrepov); prireditve brez zakusk; obvezna uporaba razkuževalnih sredstev za roke v skupnih prostorih večstanovanjskih stavb ter poslovnih stavb (obvezna namestitev razpršilnikov za razkužila); omejitev števila oseb v zaprtih javnih prostorih (trgovine, banke, pošte, uradi ipd.); prepoved obiskov v domovih za ostarele in bolnišnicah v posameznih okoljih/občinah.

3. paket: **> 120** (14-dnevna pojavnost) **> 180** (hospitalizirani) **> 30** (v intenzivni enoti). Ukrepi: zapora/karantena posameznih občin ali regij; splošna prepoved obiskov v bolnišnicah in zavodih; zaprtje gostinskih lokalov; zaprtje fitnes centrov in športnih objektov za amaterje, za skupinske športe; omejitev delovanja frizerskih in kozmetičnih salonov na največ eno stranko na prostor; prepoved vseh javnih in kulturnih prireditev ter verskih obredov in porok v posameznih občinah ali regijah; zaprtje nenujne zdravstvene in zobozdravstvene dejavnosti.

**Rdeča faza** je sestavljena iz treh paketov ukrepov glede na stanje vseh treh dejavnikov.
1. paket: **> 140** (14-dnevna pojavnost) **> 250** (hospitalizirani) **> 50** (v intenzivni enoti). Ukrepi: zaprtje trgovskih centrov; šola na daljavo za srednje šole in univerze; zaprtje kulturnih ustanov; splošna prepoved verskih obredov in porok s prisotnimi gosti.

2. paket: **> 170** (14-dnevna pojavnost) **> 300** (hospitalizirani) **> 50** (v intenzivni enoti). Ukrepi: šola na daljavo za vse; posebni dodatni sloti za starejše; zaprtje frizerskih in kozmetičnih salonov; zaprtje hotelov; zaprtje športnih objektov za amaterje za individualne športe ter za športno dejavnost otrok in mladostnikov; omejitev gibanja med 22.30 in 5. uro.

3. paket: **> xxx** (14-dnevna pojavnost) **> 360** (hospitalizirani) **> 60** (v intenzivni enoti). Ukrepi: omejitev gibanja med občinami; zaprtje vrtcev; zaustavitev javnega prometa; zaprtje meja (razen tovorni promet in nujni prehodi); omejitev izhodov razen nujnih izjem; zapiranje posameznih gospodarskih dejavnosti. (V veljavi tudi vsi drugi sektorski ukrepi državnega načrta.)

Vsi trenutno veljavni ukrepi in omejitve so zbrani na strani [Ukrepi in omejitve](/sl/restrictions).

</details>

<details>
  <summary id=metrics-comparison-chart>Kaj kaže graf "Stanje COVID-19 v Sloveniji"?</summary>

[Graf](/sl/stats#metrics-comparison-chart) prikazuje dnevno in skupno dinamiko širjenja okužbe od začetka do danes. Uporabljeni kazalniki (gl. [Katere kazalnike vključuje graf o stanju?](#chart-metrics-included)) nam pomagajo razumeti, kako uspešno obvladujemo širjenje virusa. Spremljamo lahko, kakšen je dnevni prirast primerov, in posredno vidimo, ali ukrepi delujejo; iz podatka o številu hospitaliziranih in deleža teh v intenzivni enoti lahko razberemo, koliko oseb je bolezen resno ogrozila, hkrati pa nam ti podatki kažejo tudi, kolikšna je obremenjenost zdravstvenega sistema.

Spodaj na časovnem traku so označene prelomne točke: od prvega potrjenega primera (4. 3. 2020) do ukrepov (po ključni besedi in datumu), sprejetih za zajezitev širjenja, ter njihovega rahljanja, kar nam pomaga spremljati dinamiko spremenljivk glede na ukrepe.

</details>

<details>
  <summary id=chart-metrics-included>Katere kazalnike vključuje graf "Stanje COVID-19 v Sloveniji"?</summary>

[Graf](/sl/stats#metrics-comparison-chart) vključuje:

* **Testiranja (na dan)** = Število opravljenih testiranj na prisotnost virusa SARS-CoV-2, ki povzroča bolezen COVID-19. V prvih fazah epidemije je to bil pomemben pokazatelj razširjenosti virusa, a se je s spremembo metodologije testiranja oz. vzorca testiranih to spremenilo v kazalec kapacitete zdravstvenega oz. diagnostičnega sistema.

* **Testiranja (skupaj)** = Vsota testiranj do dne; podatek je uporaben v smislu primerjave oz. deleža celotne populacije, vendar je zavajajoč, saj so določene osebe lahko testirane večkrat (npr. zdravstveni delavci, zaposleni v DSO ipd.).

* **Potrjeni primeri (na dan)** = Število potrjenih primerov na dan na podlagi testov. Ta kazalec ne odraža dejanskega gibanja novih okužb v populaciji, saj se s testi ne vzorči celotne populacije, ampak se ciljno testira rizične in poklicne skupine.

* **Potrjeni primeri (skupaj)** = Skupno število vseh potrjenih primerov do določenega dne.

* **Aktivni primeri** = Potrjeni primeri (skupaj) – Preboleli (skupaj) – Umrli (skupaj)

* **Preboleli (skupaj)** = Število prebolelih na določen dan je preprosta ocena, enaka številu vseh potrjenih primerov dva tedna pred danim datumom (ob predpostavki, da se bolezen povprečno preboli najkasneje v 14 dneh), od katerega se odšteje še število umrlih do istega dne, ko se ugotavlja število prebolelih. Gl. tudi [Zakaj tako dolgo niste prikazovali števila ozdravelih in zakaj zdaj namesto teh prikazujete prebolele?](#data-recovered)

* **Hospitalizirani** = Trenutno število oseb v bolnišnični oskrbi (na navadnem oddelku ali v enoti za intenzivno terapijo).

* **Hospitalizirani (skupaj)** = Vsota vseh do sedaj sprejetih v bolnišnico do dne.

* **V intenzivni enoti** = Trenutno število oseb v enotah intenzivne terapije.

* **Na respiratorju (intubirani)** = Trenutno število oseb, ki za dihanje potrebujejo respirator (medicinski ventilator).

* **Odpuščeni iz bolnišnice (na dan)** = Število odpuščenih iz bolnišnice na ta dan.

* **Odpuščeni iz bolnišnice (skupaj)** = Vsota vseh odpuščenih iz bolnišnice do tega dne.

* **Umrli (na dan)** = Število umrlih za posledicami COVID-19 na ta dan.

* **Umrli (skupaj)** = Vsota vseh umrlih do tega dne.

</details>

<details>
  <summary id=chart-terminology>Kaj pomeni izraz …? </summary>

Sledilnik uporablja terminologijo, ki je skladna z uradnimi oznakami in smernicami WHO in ECDC (Evropskega centra za preprečevanje in obvladovanje bolezni). V prikazih se uporabljajo naslednje oznake:
* **potrjeni primeri** = To je število oseb, ki so bile pozitivne na testu prisotnosti virusa SARS-CoV-2. Ker je število potrjenih primerov odvisno zgolj od testiranja in ker zaradi spremenjene politike testiranja večina okuženih z blagimi simptomi sploh ne bo testirana na prisotnost COVID-19, je podatek o potrjenih primerih bistveno manjši od dejanskega števila okuženih ljudi.

* **hospitalizirani** = To je število potrjenih primerov, ki imajo tako resne simptome bolezni COVID-19, da so bile sprejete v bolnišnično oskrbo.

* **v intenzivni enoti** = Označuje število hospitaliziranih oseb, ki so zaradi simptomov bolezni COVID-19 v življenjski nevarnosti in potrebujejo namestitev v enoti za intenzivno terapijo. Gre za podmnožico kategorije *Hospitalizirani*.

* **na respiratorju (intubirani)** = Označuje število hospitaliziranih oseb v intenzivni enoti, ki za dihanje potrebujejo respirator (medicinski ventilator) z intubacijo (invazivna mehanska ventilacija). Gre za podmnožico kategorije *V intenzivni enoti* in kategorije *Hospitalizirani*.

* **preboleli** = To je ocena števila oseb, pri katerih je bila potrjena okužba in naj bi po 14 dneh prebolele bolezen. Število prebolelih je tako enako številu vseh potrjenih primerov dva tedna pred danim datumom, od katerega se odšteje še število umrlih do istega dne, ko se ugotavlja število prebolelih. Gl. tudi [Zakaj tako dolgo niste prikazovali števila ozdravelih in zakaj zdaj namesto teh prikazujete prebolele?](#data-recovered)

</details>

<details>
  <summary id=cases-chart>Kaj pomenijo zaprti primeri in kaj so aktivni primeri? </summary>

Vse potrjene primere kaže [graf Potrjeni primeri](/sl/stats#cases-chart). Sicer pa je za spremljanje epidemije pomembno vedeti, koliko je še aktualno okuženih. Zato uporabljamo terminologijo:

**Zaprti primeri** – seštevek vseh potrjenih primerov, ki niso več okuženi z virusom, torej števila prebolelih in mrtvih.

**Aktivni primeri** – pomenijo vse potrjene okužbe z virusom, ki so še vedno aktualne (osebe virus še vedno prebolevajo). Gl. tudi [Katere kazalnike vključuje graf o stanju?](#data-recovered)

</details>


<details>
  <summary id=chart-phases>Kaj pomenijo različne faze (faze 1–faza 13), ki jih vidimo v grafih?</summary>

Navpične črte delijo faze, zamejene z datumi, ko so odgovorni organi spremenili način zbiranja informacij o širjenju okužbe (spremeni se način testiranja, razglašena ali preklicana epidemija, spremeba sledenja stikov...).

Faze so prikazane zato, ker se je s spremembo metodologije testiranja ali sledenja stikov spremenil tudi pomen določenih kazalcev, po katerih lahko presojamo razširjenost okužb.

* **Faza 1 (4.–12. marec 2020)**: Zabeleženi so prvi primeri okužbe pri nas. Sledi se vsem primerom, testirajo se vsi kontakti.

* **Faza 2 (13.–19. marec 2020)**: Spremeni se [metodologija testiranja, razglašena epidemija](https://www.gov.si/novice/2020-03-14-spremenjeno-diagnosticiranje-za-realnejse-nacrtovanje-ukrepov-za-obvladovanje-epidemije/), uvedejo se interventni ukrepi o samoizolaciji in socialnem distanciranju.

* **Faza 3 (20. marec–7. april)**: Ponovno [se spremeni metodologija testiranja](https://www.gov.si/novice/2020-03-22-ministrstvo-za-zdravje-z-vrsto-ukrepov-v-boju-proti-covid-19/), vzpostavi se prepoved zbiranja več kot petih oseb na javnih površinah.

* **Faza 4 (8.–15. april)**: Nova [sprememba metodologije testiranja](https://www.gov.si/assets/ministrstva/MZ/DOKUMENTI/Koronavirus/145-Dopolnitev-navodil-glede-testiranja-na-COVID-19.pdf) – dodatno se testirajo tudi osebe z blagimi simptomi iz gospodinjstev, v katerih je več oseb z okužbo dihal.

* **Faza 5 (15.–21. april)**: Nova [sprememba metodologije testiranja](https://www.gov.si/assets/ministrstva/MZ/DOKUMENTI/Koronavirus/Druga-dopolnitev-navodil-za-testiranje-na-COVID-19.pdf) – ponovno se **po možnosti** testirajo **vse** osebe, pri katerih obstaja sum za mogočo okužbo s SARS-CoV-2 virusom.

* **Faza 6 (21. april–15. maj)**: Nova [sprememba metodologije testiranja](https://www.nijz.si/sites/www.nijz.si/files/uploaded/testiranje-pacientov-na-covid-19_21_4_2020.pdf) – ponovno se testirajo **vse** osebe, pri katerih obstaja sum za mogočo okužbo s SARS-CoV-2 virusom. Začne se [nacionalna raziskava](https://www.gov.si/novice/slovenija-bo-kot-prva-drzava-izvedla-raziskavo-koliko-ljudi-je-bolezen-covid19-nevede-prebolelo/) 3000 naključnih oseb (dodatna testiranja, testiranje krvi na prisotnost protiteles).

* **Faza 7 (15. maj-10. september)**: Vlada [prekliče epidemijo](https:https://www.gov.si/novice/2020-05-15-vlada-preklicala-epidemijo-nalezljive-bolezni-sars-cov-2-covid-19/) – nadaljne sproščanje ukrepov (karantena samo za državljane tretjih držav), večina ukrepov je ostala do konca maja.

* **Faza 8 (10. september–9. oktober)**: [Sprememba metodologije testiranja otrok](https://www.24ur.com/novice/korona/otrok-do-konca-prve-triade-z-blagimi-znaki-okuzbe-dihal-ne-bodo-vec-testirali.html) – mlajši otroci (do konca prve triade) se ne bodo več testirali samo ob simptomih prehlada, ampak šele ko bi imeli tako znake okužbe dihal kot tudi vročino in drisko.

* **Faza 9 (9.-17. oktober)**: NIJZ je sporočil da prehaja na [delno sledenje stikov](https://www.sta.si/2816961/zaradi-prevec-okuzb-s-koronavirusom-epidemiologi-dolocili-prioritete-pri-iskanju-stikov) – epidemiološka služba bo zaradi preveč okužb z novim koronavirusom prioritetno iskala stike okuženih v domovih starejših, socialnovarstvenih zavodih, šolstvu, zdravstvu in skupnih gospodinjstvih. Računajo na vse okužene, da sami obvestijo stike, ti pa naj ravnajo preventivno.

* **Faza 10 (17.-19. oktober)**: NIJZ je sporočil da [ne bo več sledil stikom](https://www.nijz.si/spremenjen-protokol-sledenja-stikom-okuzenih-z-novim-koronavirusom-sars-cov-2) – epidemiološka služba bo zaradi preveč okužb z novim koronavirusom vzpostavila kontakt z vsako osebo s potrjeno okužbo preko telefona, ji podala informacije o poteku izolacije in izdala kodo za aktivacijo v aplikaciji #OstaniZdrav. Oseba s potrjeno okužbo bo prejela tudi navodila, da sama obvesti vse osebe, s katerimi je bila v stiku. Posledično ne bo podajala predlogov za ukrep karantene.

* **Faza 11 (19.-26. oktober)**: Vlada je razglasila [epidemijo](https://www.gov.si/novice/2020-10-18-vlada-razglasila-epidemijo-nalezljive-bolezni-covid-19-na-obmocju-republike-slovenije/).

* **Faza 12 (26. oktober-6. november)**: Zaradi preobremenjenosti laboratorijev je prišlo do [spremembe metodologije testiranja](https://zd-sentjur.si/wp-content/uploads/2020/10/Nova_navodila_glede_testiranja_in_i_P.pdf). – testira se samo *osebe pri katerih se predvideva težji potek bolezni* in *osebe z epidemiološko indikacijo* (izpostavljena delovna mesta - zdravstvo, DSO, poklici z veliko stiki...). V družini z več bolnimi člani se testira najbolj bolnega oz. tistega, ki hodi na delo.

* **Faza 13 (6. november-)**: Glede na nedavno vključitev večjega števila mest za odvzem brisov se skladno s priporočili strokovno svetovalne skupine [spremeni metodologija testiranja](https://www.gov.si/novice/2020-11-06-spremenjen-nacin-testiranja-na-covid-19/) – brisi nosno-žrelnega predela ponovno jemljejo pri vseh osebah s sumom na covid-19.

</details>

<details>
  <summary id=patients-chart>Kaj nam pove graf "Hospitalizirani"?</summary>

[Graf](/sl/stats#patients-chart) nam v prikazu (*Vse bolnišnice*) kaže celotno sliko hospitalizacij glede na stanje pacientov po dnevih: stolpci s pozitivno vrednostjo (tisti nad vodoravno osjo) prikazujejo število sprejetih, število hospitaliziranih, z rdečimi odtenki so označeni posamezniki v enoti intenzivne terapije ter koliko od teh je v kritičnem stanju na respiratorju (intubirani). Stolpci z negativno vrednostjo (tisti pod vodoravno osjo) prikazujejo število odpuščenih in umrlih ta dan. Spodaj lahko izberemo tudi posamezno COVID-19 bolnišnico in tako pogled omejimo. Če spodaj izberemo pogled *Po bolnišnicah*, pa lahko za vsako od COVID-19 bolnišnic vidimo število oseb v bolnišnični oskrbi po dnevih.

Prikaz je lahko osnova za presojo bolnišničnih zmogljivosti in načrtovanje njihovega morebitnega povečanja. Po besedah ministra za zdravje Tomaža Gantarja je bilo spomladi stanje takšno: "Za bolnike s COVID-19 imamo v bolnišnicah pripravljenih 539 postelj, po potrebi se ta zmogljivost lahko poveča do 1000 postelj, ... Za intenzivno terapijo imamo trenutno na razpolago 113 postelj." Če vemo, da traja hospitalizacija nekoga v intenzivni enoti pri nas pribl. 14 dni ([po besedah dr. Matjaža Jereba](https://www.rtvslo.si/zdravje/novi-koronavirus/matjaz-jereb-smrtnost-kriticno-bolnih-na-oddelku-ni-velika/519962); svetovno povprečje je 3–6 tednov), lahko graf ponudi dober uvid o obremenitvi bolnišnic.

</details>

<details>
  <summary id=care-patients-chart>Kaj nam pove graf "Negovalne bolnišnice"?</summary>

[Graf](/sl/stats#care-patients-chart) nam prikazuje število oseb, ki so nameščeni v negovalne oddelke v bolnišnicah. Te osebe ne potrebujejo hospitalizacijo, zato niso nameščene na akutni oddelek ali intenzivno terapijo ampak so nameščene na negovalnem oddelku začasno.
Ponavadi gre za bolnike iz domov starejših občanov (DSO), ki so prestavljeni na negovalni oddelek za čas ko se v njihovem DSO pripravlja reorganizacija na rdečo in sivo cono. Podobno gre za potrjene primere v psihiatričnih bolnišnicah. 

</details>

<details>
  <summary id=deceased-chart>Kaj nam pove graf "Umrli"?</summary>

[Graf](/sl/stats#deceased-chart) nam prikazuje strukturo umrlih po lokaciji. Tako je prikazano, koliko ljudi je umrlo izven bolnišnic (večinoma gre za umrle v domovih za ostarele), na negovalnih oddelkih (začasno nameščeni), na akutnih oddelkih (hospitalizirani) in v intenzivni terapiji.

</details>

<details>
  <summary id=daily-comparison-chart>Kaj kaže graf "Primerjava po dnevih v tednu"?</summary>

[Graf](/sl/stats#daily-comparison-chart) prikazuje dinamiko širjenja okužbe po posameznih dnevih v tednu. Izberete lahko tri poglede: *Potrjeni primeri* (novi primeri na ta dan), *Aktivni primeri* (skupno število aktivnih primerov na ta dan) in *Opravljeni testi* (na ta dan).
Na grafu je tako razvidna tipična tedenska dinamika (vikendi z zmanjšano dejavnostjo testiranja), kakor tudi tedenske rasti ali zmanjšanja na posameznem dnevu v tednu.

</details>

<details>
  <summary id=sources-chart>Kaj kaže graf "Karantena in viri okužb"?</summary>

[Graf](/sl/stats#sources-chart) v osnovnem prikazu *Karantena* (spodaj) prikazuje število oseb, poslanih v karanteno, potrjene primere v določenem tednu in delež potrjenih primerov, ki so bili že v karanteni.

Pozor: Prikaz podatkov o karanteni je narejen na podlagi virov NIJZ. Ker NIJZ podatkov ne objavlja redno oz. lahko prihaja do njihove zakasnitve, za njihovo točnost in popolnost ne odgovarjamo.

Če spodaj preklopimo na prikaz *Viri okužb*, so prikazani potrjeni primeri v določenem tednu po viru: uvoženi, povezani z uvoženimi, lokalni vir in neznani vir. Povečanje neznanega vira je kazalnik, da epidemiološko sledenje ni uspešno pri odkrivanju vira.
Prikaz *Uvoženi primeri* po tednih prikaže države, iz katerih so bili uvoženi posamezni primeri, in število teh primerov.
Vsi trije prikazi (spodaj) so na voljo tudi v obliki *(relativno)*, ki omogoča prikaz po deležu (%) – tako lahko primerjate gibanje kategorij po posameznih tednih.

</details>

<!---

<details>
  <summary id=ratios-chart>Kaj nam pove graf "Delež resnih primerov"?</summary>

[Graf](/sl/stats#ratios-chart) prikazuje deleže resnih primerov bolezni in smrtnosti v treh različnih prikazih. Vsi podatki so prikazani v odstotkih (%).
**Pozor**: Delež resnih primerov prikazuje delež vseh do zdaj hospitaliziranih (+ ICU, respirator). Ta prikaz torej ni vezan na trenutno hospitalizirane, ampak prikazuje hospitalizirane, ICU, respirator in smrti kot delež vseh potrjenih primerov. Če se je število potrjenih primerov na določen dan povečalo, število na respiratorju (intubirani) pa ne (je ostalo nespremenjeno), bo to povzročilo padec % na repiratorjih. Pri tem prikazu ni pomembna dnevna sprememba, ampak se prikazujejo trendi. Na začetku je zato krivulja zelo nestabilna, na koncu pa se stabilizira. Ideja tega grafa je, da nam nudi oceno deleža resnih primerov po posameznih kategorijah.

(*Resni primeri*) nam kaže hospitalizirane, v intenzivni enoti, na respiratorju (intubirani) in umrle kot delež vseh potrjenih primerov. Iz tega je razvidno, kolikšen delež vseh potrjenih primerov ima težjo obliko bolezni, ki zahteva hospitalizacijo, sprejem v intenzivno enoto in uporabo respiratorja.

(*Hospitalizirani*) nam kaže osebe v intenzivni enoti, na respiratorju (intubirani) in umrle v bolnišnici kot delež vseh hospitaliziranih. Ta prikaz ponazori, na kakšnem oddelku in kakšno obravnavo potrebujejo hospitalizirani bolniki.

(*Smrtnost*) nam pokaže delež smrti v bolnišnici glede na vse umrle in delež smrti v intenzivni enoti glede na vse umrle - prikazano s polno črto. S črtkano črto sta prikazani Smrtnost v bolnišnici (koliko oseb umre glede na vse hospitalizirane) in Smrtnost v intenzivni enoti (koliko oseb umre glede na vse sprejete v intenzivno enoto).

Graf je uporaben za razumevanje obravnave bolnikov v Sloveniji in primerjave z drugimi državami (glede na njihova poročila).

</details>
-->


<details>
  <summary id=hcenters-chart>Kaj nam pove graf "Obravnava v ZD"?</summary>

[Graf](/sl/stats#hcenters-chart) prikazuje obravnavo sumov za COVID-19 v zdravstvenih domovih (primarna raven zdravstva), možen je pogled za celo Slovenijo ali po posamezni regiji. Zdravstveni domovi so prva vstopna točka za odvzem brisov za testiranje za prisotnost virusa, zato je porast števila sumov in napotitev na samoizolacijo lahko zgodnji indikator, da je prišlo do novih izbruhov.

Na grafu zato prikazujemo število vseh obiskov nujne medicinske pomoči (tudi za druge bolezni) v zdravstvenih domovih*, številov sumov za COVID-19 na podlagi pregleda na vstopni točki COVID-19 in vse sume na okužbo, ki so bili zaznani na podlagi telefonskega pogovora. Nekatere osebe so tako lahko zavedene večkrat, najprej s telefonskim pogovorom, potem pa še med pregledom. Prikazujemo tudi skupno število napotitev v samoizolacijo.

*Opomba 1: v nekaterih občinah je kontrolna točka za COVID-19 v sklopu bolnišnice (recimo SB Celje in SB Novo mesto). Za obdobje pred 14.4. nimamo podatkov iz teh bolnišnic.*

*Opomba 2: metodologija beleženja sumov preko telefonskega pogovora se je spreminjala, zato so bili na začetku zavedeni vsi sumi, od 23.4. pa naj bi se pri telefonskem pogovoru beležili samo sumi, ko ni bil odrejen pregled in vzem brisa (testiranje). Iz tega razloga je mogoče, da so razlike v tem, kako posamezni zdravstveni domovi poročajo te podatke, in da je to število previsoko.*

Tudi v številu opravljenih testov so zavedena vsa testiranja (tudi ponovitvena), tako da število pozitivnih testov šteje vse pozitivne teste – ista oseba je lahko večkrat testirana in šteta kot pozitivna. Število opravljenih testov je zato lahko večje od števila pozitivnih testov, ki jih poročajo laboratoriji (tam je vsaka oseba zavedena samo enkrat). Gl. tudi [Kaj nam pove graf "Testiranje"?](#test-charts)


</details>


<details>
  <summary id=tests-chart>Kaj nam pove graf "Testiranje"?</summary>

[Graf](/sl/stats#tests-chart) prikazuje skupno število rednih testiranj (prikaz *Redno*) in testiranj [nacionalne raziskave IMI](https://covid19.biolab.si/) (z izbiro prikaza *Raziskava*). S stolpci je prikazano število negativnih in pozitivnih testov na posamezni dan, krivulja kaže dnevni delež pozitivnih testov v odstotkih.

Vse pomembne zdravstvene organizacije in ustanove se zavedajo, da je testiranje za okužbo s koronavirusom eden najpomembnejši dejavnikov, saj lahko le s testiranjem razumemo potek in razsežnost pandemije ter s tem ustrezno odgovorimo na grožnjo, ki jo predstavlja. Se pa vsaka država po svoje spopada s pomanjkanjem testov. Slovenija je *14. marca 2020* spremenila način spremljanja širjenja okužbe (https://www.gov.si/teme/koronavirus/koronavirus-simptomi-okuzbe-in-zdravljenje/), po katerem se ni več testiralo ljudi z okužbo dihal, ki niso potrebovali bolnišnične oskrbe (stanje se zato ocenjuje le na podlagi števila obolelih), testirale pa so se vse osebe z blago okužbo dihal, ki so starejše od 60 let, osebe s potrjenimi drugimi boleznimi (visok krvni tlak, sladkorna bolezen, srčno-žilne, pljučne, ledvične, težje jetrne bolezni) ter osebe z imunskimi pomanjkljivostmi (ne glede na starost). *21. aprila 2020* se je način testiranja spremenil, saj so zdravstveni delavci dobili [navodilo](https://www.gov.si/assets/ministrstva/MZ/DOKUMENTI/Koronavirus/Dodatno-k-Drugi-dopolnitvi-navodil-za-testiranje-na-COVID-19-Testiranje-pri-vseh-osebah-s-sumom.pdf), naj se testirajo vsi pacienti s sumom na okužbo dihal (tudi taki z blažjimi simptomi in ne glede na njihovo starost).

</details>

<details>
  <summary id=infections-chart>Kaj nam pove graf "Struktura potrjenih primerov?</summary>

[Graf](/sl/stats#infections-chart) nudi vpogled, kolikšen je med vsemi potrjenimi primeri dnevni delež potrjeno okuženih oseb iz rizičnih skupin oz. zaposlenih na rizičnih območjih. Zaradi časovno ne dovolj natančnih vhodnih podatkov o potrjenih primerih so dnevne vrednosti (*Po dnevih (povprečno)*) prikazane kot drseče povprečje 7 dni. Seštevek vrednosti tega dneva, 3 dni pred dnevom in 3 dni po tem dnevu je deljen s 7. Zato graf kaže stanje za štiri dni nazaj, na ta način pa dobimo boljšo predstavo o trendih po posameznih skupinah. Če spodaj izberemo prikaz *Skupno* oz. *Relativno*, bomo iz krivulje potrjenih primerov preskočili na stolpčni prikaz, ki kaže, kolikšno je število potrjenih primerov znotraj posamezne kategorije za na določen dan.

Prirast primerov med zdravstvenimi delavci ne pomeni, da so bili odkriti točno na ta dan; lahko so bili pozitivni že prej in se je samo podatek o njihovem statusu pridobil naknadno. Postavka *Zaposleni v DSO* vključuje zdravstvene delavce, sodelavce in zunanjo pomoč (študentje zdravstvenih smeri), zato so dnevni podatki o zdravstvenih delavcih (modra krivulja oz. stolpci) ustrezno zmanjšani na račun zaposlenih v DSO. To pomeni, da je število zdravstvenih delavcev zelo konzervativna ocena.

</details>

<details>
  <summary id=spread-chart>Kaj kaže graf "Prirast potrjenih primerov"?</summary>

[Graf](/sl/stats#spread-chart) prikazuje število novih prijavljenih primerov okužbe na določen dan, pri čemer upošteva oznako WHO in  [ECDC (Evropskega centra za preprečevanje in obvladovanje bolezni)](https://www.ecdc.europa.eu/en/case-definition-and-european-surveillance-human-infection-novel-coronavirus-2019-ncov), da so potrjeni primeri "osebe z laboratorijsko potrjeno okužbo s COVID-19". Ker je število potrjenih primerov oseb še vedno odvisno zgolj od testiranja, je podatek o potrjenih primerih bistveno manjši od dejanskega števila okuženih ljudi.

</details>

<details>
  <summary id=regions-chart-100k>Kaj nam pove graf "Primeri po regijah (na 100.000 prebivalcev)"?</summary>

[Graf](/sl/stats#regions-chart-100k) kaže dinamiko rasti potrjenih primerov po izbranih regijah, uteženo na 100.000 prebivalcev. Posamezne regije je mogoče enostavno primerjati tako, da pod grafom s klikom na določene regije izberemo tiste, ki jih želimo prikazati na grafu. Iz krivulje lahko hitro razberemo, katere regije imajo največ in katere najmanj potrjenih primerov ter kako se to število spreminja skozi čas.

</details>

<details>
  <summary id=regions-chart>Kaj nam pove graf "Primeri po regijah"?</summary>

[Graf](/sl/stats#regions-chart) kaže dinamiko rasti potrjenih primerov po izbranih regijah. Posamezne regije je mogoče enostavno primerjati tako, da pod grafom s klikom na določene regije izberemo tiste, ki jih želimo prikazati na grafu. Iz krivulje lahko hitro razberemo, katere regije imajo največ in katere najmanj potrjenih primerov ter kako se to število spreminja skozi čas.

</details>

<details>
  <summary id=map-chart>Kaj nam kaže "Zemljevid po občinah"?</summary>

[Zemljevid po občinah](/sl/stats#map-chart) nam pokaže epidemiološko sliko posameznih občin, saj omogoča prikaz po potrjenih primerih (rdeči odtenki) ali umrlih (sivi odtenki). Pri prikazu potrjenih primerov, lahko vidimo, katere so najbolj "zdrave" (bela barva) in katere bolj "okužene" (rdeči odtenki) glede na trenutno stanje – se še vedno pojavljajo novi primeri ali ne – in glede na delež prebivalstva (privzet prikaz je *Delež prebivalstva*). Na levi strani lahko z uporabo filtra (*1, 7, 14 ali 21 dni*) določimo, za kakšno časovno obdobje si bomo ogledali podatke o novih prijavljenih primerih ali umrlih. Za tiste občine, kjer se še vedno potrjujejo novi primeri, lahko sklepamo, da je epidemija še vedno aktivna. (Seveda to ne pomeni nujno, da v občinah brez novih primerov okužb res ni, je pa to vendarle pokazatelj obremenjenosti določenega območja.) Več podrobnosti je na voljo v članku na Mediumu [Kje so “zdrave” občine?](https://medium.com/sledilnik/kje-so-zdrave-ob%C4%8Dine-613afc42b023)

S klikom na *Absolutno* v desnem zgornjem kotu lahko spremenimo prikaz in si ogledamo občine pobarvane glede na skupno število novih primerov ali umrlih v izbranem časovnem okviru (*1, 7, 14 ali 21 dni*).

</details>

<details>
  <summary id=rmap-chart>Kaj nam kaže "Zemljevid po regijah"?</summary>

[Zemljevid po regijah](/sl/stats#rmap-chart) nam pokaže epidemiološko sliko posameznih statističnih regij, saj omogoča prikaz po potrjenih primerih (rdeči odtenki) ali umrlih (sivi odtenki). Pri prikazu potrjenih primerov, lahko vidimo, katere so najbolj "zdrave" (bela barva) in katere bolj "okužene" (rdeči odtenki) glede na trenutno stanje – se še vedno pojavljajo novi primeri ali ne – in glede na delež prebivalstva (privzet prikaz je *Delež prebivalstva*). Na levi strani lahko z uporabo filtra (*7, 14 ali 21 dni*) določimo, za kakšno časovno obdobje si bomo ogledali podatke o novih potrjenih primerih ali umrlih.

S klikom na *Absolutno* v desnem zgornjem kotu lahko spremenimo prikaz in si ogledamo regije pobarvane glede na skupno število novih primerov ali umrlih v izbranem časovnem okviru (*1, 7, 14 ali 21 dni*).

</details>

<!--<details>
  <summary id=chart-double-rate>Kako se izračunava “podvojitev v N dneh” in kaj pomeni?</summary>

V obdobju eksponentne rasti na prikazu **Primeri po občinah** prikazujemo oceno **Podvojitev v N dneh**, ki pomeni, da se bo število primerov v določeni občini predvidoma podvojilo v navedenem številu dni. To je ocena povprečne hitrosti eksponentnega naraščanja, ki temelji na podatkih iz prejšnjih dni, tako da se ugotovi dan, ko se je vrednost prepolovila.

</details>-->

<details>
  <summary id=municipalities-chart>Kaj kaže prikaz "Primeri po občinah"?</summary>

[Prikaz](/sl/stats#municipalities-chart) po posameznih občinah bolj podrobno prikaže število primerov po posameznih občinah glede na to, kdaj je bil odkrit *zadnji* primer.
Sicer pa stolpiči kažejo tri kategorije: z rumeno barvo so označeni še vedno <span style="color:gold">*aktivni*</span> primeri, z zeleno so označeni <font color='green'>*preboleli* (ocena)</font> in s črno *umrli* v posamezni občini.
Številke desno poleg občine kažejo **stanje na današnji dan**, večja rumena številka kaže *trenutno aktivne* primere, manjša kaže *skupno število* vseh prijavljenih primerov, vključno s prebolelimi in umrlimi. *Datum* poleg občine pa kaže, kdaj je bil odkrit zadnji potrjen primer. Na to se navezuje podatek o času od zadnjega primera, zapisan kot *Zadnji primer pred* pod posamezno občino, ki vpliva tudi na razvrstitev občin.

Posebna kategorija med občinami je **TUJINA**, uvedena skladno s poročanjem NIJZ, kjer se naj bi se podatek tujina nanašal na izvor okužbe, pri tem pa ne gre nujno za tuje državljane, je pred časom [pojasnil govorec Vlade RS za Covid19](https://twitter.com/GovorecCOVID19/status/1265226472731664385). Je pa [Žurnal24 o tej kategoriji podal drugačno pojasnilo](https://www.zurnal24.si/slovenija/to-v-resnici-pomeni-stevilo-okuzenih-v-rubriki-tujina-347506), po njihovem navajanju naj bi na NIJZ pojasnili: "V tabelo "Po občinah" se razporejajo pozitivni primeri, ki imajo stalni ali začasni naslov v Republiki Sloveniji, se pravi državljani Slovenije. So pa v tabelo vnešeni tudi tujci (označeno kot TUJINA), ki pa stalnega naslova v Sloveniji nimajo. Torej TUJEC je opredeljen glede na bivališče, ne glede na to, kje se je okužil." (Očitno je to kategorija, ki dopušča različne interpretacije.)

Ker so občine samodejno razvrščene po preteklem času od zadnjega potrjenega primera, lahko iz tega sklepamo, katere občine so trenutno bolj obremenjene in katere bolj "zdrave" kot druge.

Prikaz lahko spremenimo z izbiro različnih pogledov nad grafom: če izberemo razvrstitev *Aktivni*, bomo občine razvrstili po trenutni oceni aktivnih primerov. Če izberemo *Vsi*, bodo občine razvrščene po največjem *skupnem* številu potrjenih primerov.
Prikaz občin lahko filtriramo tudi po posameznih regijah, tako da z zgornjega spustnega seznama *Vse regije* izberemo določeno regijo in si ogledamo stanje potrjeno primerov po pripadajočih občinah. Občino lahko tudi preprosto poiščemo z vnosom imena v iskalnik *Poišči občino*.

*Opomba: ocena prebolelih in aktivnih temelji na ocenjenem času prebolevanja bolezni COVID-19, ki je 14 dni pri blagi obliki bolezni. Če je posameznik hospitaliziran, bo to prebolevanje najverjetneje trajalo dlje, ampak v tem primeru hospitalizirani posameznik ni nevaren za okolico, ker je v bolnišnici. Zato hospitaliziranih v tem prikazu po občinah ne upoštevamo, se pa zaradi poenostavljenosti ocen z neupoštevanjem hospitaliziranih lahko zgodi, da se seštevek aktivnih po občinah ne bo ujemal z oceno aktivnih za vso državo. Gl. tudi [Ali vodite števec aktivnih primerov oz. ali veste, koliko je trenutno okuženih oseb?](#data-active-cases)*

</details>

<details>
  <summary id=phase-diagram-chart>Kaj kaže prikaz "Fazni diagram"?</summary>

[Fazni diagram](/sl/stats#phase-diagram-chart) je prikaz, ki stanje epidemije prikaže v koordinatnem prostoru, v katerem čas ni ena od osi; osi so uporabljene za količine, ki pomagajo opisati stanje epidemije ne glede na to, kdaj je bilo to stanje doseženo.
Položaj točke v takem prikazu se s časom spreminja, tipično po predvidljivih vzorcih, in to nam pomaga razumeti dogajanje oziroma razbrati, v kateri fazi je epidemija (od tod tudi ime diagrama). Prikaz ima dva načina: "Skupaj proti zadnjemu tednu" in "Sprememba pojavnosti".

**Skupaj proti zadnjemu tednu** je prikaz, kjer je vodoravni (x) položaj točke odvisen od skupnega števila primerov od začetka epidemije, navpični (y) položaj pa od števila novih primerov v zadnjem tednu. Obe osi diagrama sta logaritemski. Kadar je epidemija v fazi eksponentne rasti, se točka na diagramu pomika desno in navzgor po ravni črti; hitrejša, kot je rast, bolj strmo je vzpenjanje. Ko rast epidemija začne upadati, se premikanje točke najprej spremeni v vodoravno (daljše obdobje take dinamike bi pomenilo plato oz. linearno rast primerov), ob nadaljnjem močnem upočasnjevanju širjenja pa krivulja zavije ostro navzdol in se ob koncu epidemije ustavi.

**Sprememba pojavnosti** prikazuje stanje epidemije s 7-dnevno pojavnostjo na vodoravni osi in relativno tedensko rastjo pojavnosti na navpični osi. Vodoravni položaj točke je povezan z razširjenostjo virusa v populaciji ob nekem času, navpični pa s hitrostjo eksponentnega širjenja. Kadar je točka po navpični osi nad 100%, se epidemija širi (točka se bo premikala v desno), položaj pod 100% pa pomeni, da je epidemija v upadanju (točka se bo premikala v levo).

</details>

<details>
  <summary id=europe-chart>Kaj nam kaže "Stanje COVID-19 v Evropi"?</summary>

[Stanje COVID-19 v Evropi](/sl/stats#europe-chart) nam v osnovnem pogledu *Omejitve in uvoženi primeri* prikaže epidemiološko sliko posameznih držav na osnovi ocene NIJZ, ki pripravlja [listo varnih držav](https://www.nijz.si/sl/seznam-drzav-za-prehajanje-drzavne-meje-brez-omejitev) (t.i. zeleni seznam). Na osnovi sklepa vlade pa se določa [seznam držav z obvezno 14-dnevno karanteno](https://www.gov.si/novice/2020-06-08-pravila-za-prehajanje-slovenske-meje/) (t.i. rdeči seznam). Novo potrjeni primeri, ki smo jih v Slovenijo uvozili iz posamezne države v zadnjih 14 dneh, so s številom prikazani v posamezni državi.

*Opomba: NIJZ podatke o uvoženih primerih objavlja ob ponedeljkih za pretekli teden, zato podatki žal niso dnevni, ampak lahko kažejo tudi več kot teden dni staro stanje.*

Pogled *14-dnevna pojavnost na 1M prebivalcev* prikazuje epidemiološko ogroženost v posameznih državah na podlagi števila novo potrjenih primerov v zadnjih 14 dneh na milijon prebivalcev. Podatke dobivamo od [Our World In Data](https://ourworldindata.org/coronavirus), ki uporablja [podatke ECDC](https://www.ecdc.europa.eu/en/geographical-distribution-2019-ncov-cases).

</details>

<details>
  <summary id=age-groups-chart>Kaj kaže graf "Po starostnih skupinah"?</summary>

[Graf](/sl/stats#age-groups-chart) prikazuje starostno strukturo vseh potrjenih primerov in smrti zaradi koronavirusa, ločeno tudi po spolu. Prikaz kaže absolutne vrednosti in ga desno zgoraj lahko spremenimo v *Delež prebivalstva* za prikazovanje in boljši vpogled, kakšna je okuženost in umrljivost zaradi bolezni COVID-19 glede na število prebivalcev v celotnem obdobju epidemije.
<!---
V relativnem prikazu so spodaj možnosti različnih pogledov: z izbiro *Delež potrjenih primerov* se bo prikazal delež potrjenih primerov prebivalstva glede na določeno starostno skupino. Z izbiro *Delež umrlih* bomo videli skupno število smrti v tem obdobju glede na število prebivalcev, izraženo v odstotkih.
Z izbiro *Umrli glede na št. primerov* lahko razberemo, kakšen je bil delež umrlih v določeni starostni skupini glede na število potrjenih primerov.
-->

Demografski podatki nam lahko pomagajo razumeti, kako se je pandemija razširila in zakaj je nesorazmerno vplivala na določene starostne skupine. Po zdaj znanih podatkih naj bi bila bolezen COVID-19 bolj nevarna za starejše in tiste s pridruženimi boleznimi, po nekaterih podatkih naj bi bili bolj izpostavljeni moški. Da pa bi lahko razumeli vse dejavnike, bi morali pridobiti več podatkov: kakšne so bile pridružene bolezni, socialno ekonomsko stanje obolelih, geografsko območje ipd.
*Opomba: Za razliko od drugih podatkov, ki se objavljajo redno za različne kategorije, uradni viri pridobivajo demografske podatke z zamudo (starost, občina ...), zato so ti praviloma znani z enodnevnim zamikom. To je tudi razlog, da lahko v prikazu Po starostnih skupinah prihaja do odstopanja oz. manjših vrednosti števila potrjenih primerov in umrlih glede na podatke v drugih prikazih.*

</details>

<details>
  <summary id=world-chart>Kaj nam kaže "Stanje COVID-19 v svetu"?</summary>

[Stanje COVID-19 v svetu](/sl/world#world-chart) nam v osnovnem pogledu *14-dnevna pojavnost na 1M prebivalcev* prikazuje epidemiološko ogroženost v posameznih državah na podlagi števila novo potrjenih primerov v zadnjih 14 dneh na milijon prebivalcev. Podatke dobivamo od [Our World In Data](https://ourworldindata.org/coronavirus), ki uporablja [podatke ECDC](https://www.ecdc.europa.eu/en/geographical-distribution-2019-ncov-cases).

Pogled *Omejitve in uvoženi primeri* prikaže epidemiološko sliko posameznih držav na osnovi ocene NIJZ, ki pripravlja [listo varnih držav](https://www.nijz.si/sl/seznam-drzav-za-prehajanje-drzavne-meje-brez-omejitev) (t.i. zeleni seznam). Na osnovi sklepa vlade pa se določa [seznam držav z obvezno 14-dnevno karanteno](https://www.gov.si/novice/2020-06-08-pravila-za-prehajanje-slovenske-meje/) (t.i. rdeči seznam). Novo potrjeni primeri, ki smo jih v Slovenijo uvozili iz posamezne države v zadnjih 14 dneh, so s številom prikazani v posamezni državi.

*Opomba: NIJZ podatke o uvoženih primerih objavlja ob ponedeljkih za pretekli teden, zato podatki žal niso dnevni, ampak lahko kažejo tudi več kot teden dni staro stanje.*

</details>

<details>
  <summary id=countries-cases-chart>Kaj kaže graf "Države: potrjeni primeri na milijon prebivalcev"?</summary>

[Graf](/sl/world#countries-cases-chart) kaže primerjavo med Slovenijo in različnimi skupinami držav glede na število potrjenih primerov na milijon prebivalcev. Spodaj lahko s klikom na ustrezne zavihke preklapljate med primerjavo Slovenije z različnimi skupinami držav.

</details>

<details>
  <summary id=countries-deaths-chart>Kaj kaže graf "Države: umrli (skupaj) na milijon prebivalcev"?</summary>

[Graf](/sl/world#countries-deaths-chart) kaže primerjavo med Slovenijo in različnimi skupinami držav glede na število smrti zaradi COVID-19 na milijon prebivalcev. Spodaj lahko s klikom na ustrezne zavihke preklapljate med primerjavo Slovenije z različnimi skupinami držav.

</details>

<details>
  <summary id=chart-reality>So vaši grafi slika realnega stanja?</summary>

Da, kolikor so lahko, če se zavedamo omejitev trenutnih prikazov: grafi na tej strani prikazujejo le tisto, kar je mogoče ugotoviti glede na dane podatke. Tako recimo skupno število testiranj pomeni število vseh opravljenih testov do danes, ne izraža pa skupnega števila vseh testiranih oseb, saj so nekatere osebe, na primer zdravstveni delavci in osebe, pri katerih sumijo na okužbo, testirane večkrat.

Po drugi strani je število potrjenih primerov odvisno zgolj od testiranja, in ker zaradi spremenjene politike testiranja večina primerov z blagimi simptomi sploh ne bo testirana na prisotnost COVID-19, je podatek o potrjenih primerih bistveno manjši od dejanskega števila okuženih ljudi.

Zato je treba te kategorije jemati z védenjem, kaj pomenijo, in interpretirati grafe z zrncem soli.

</details>

<details>
  <summary id=chart-percentage>Kako računate odstotni (%) prirast? </summary>

Za odstotni prirast vzamemo trenutno vrednost spremenljivke in od nje odštejemo stanje prejšnjega dne. Dobljeno razliko delimo s stanjem prejšnjega dne in jo pomnožimo s 100, da dobimo odstotni prirast, ki ga za potrebe predstavitve zaokrožimo na eno decimalko natančno.

Zavedamo se, da obstajajo drugačne metode, ki odstotni prirast prikazujejo drugače, vendar se nam je uporabljena metoda zdela za naše razmere in namen najprimernejša in najlažje razumljiva.

</details>

<details>
  <summary id=chart-log-scale>Kaj pomeni logaritemska skala na Y osi in kako deluje?</summary>

Logaritemska skala na navpični osi (ordinata, Y os) je izjemno uporabna za prikaz funkcij oz. količin, ki zelo hitro naraščajo – recimo za t.i. eksponentno rast primerov –, saj bi v navadnem merilu hitro prerasla najvišjo vrednost na ordinatni osi.

</details>

<details>
  <summary id=chart-exp-growth>Kaj pomeni “eksponentna rast primerov”? Kako lahko merimo, s kakšno hitrostjo se širi epidemija?</summary>

Pri epidemijah nalezljivih bolezni je zelo pomembna hitrost širjenja oz. stopnja rasti primerov, saj to vpliva tudi na število obolelih in smrti. Če se število primerov v nekem določenem času povečuje za enako število, npr. za 10 vsake tri dni – 10, 20, 30, 40 ..., gre za *linearno rast primerov*; če pa se število primerov v določenem časovnem obdobju podvoji, recimo podvojitev za 10 vsake 3 dni – 10, 20, 40, 80 …, pa govorimo o *eksponentni rasti*, ki v kratkem času privede do zelo velikega števila obolelih.

Čas podvojitve kot kazalec hitrosti širjenja epidemije se spreminja (pada, raste), zato ga ne smemo preprosto projicirati v prihodnost; kaže nam zgolj trenutno hitrost podvajanja primerov na podlagi podatkov iz preteklosti.

</details>

## O projektu

<details>
  <summary id=what-is-sledilnik>Kaj je Sledilnik?</summary>

[Sledilnik je projekt](/sl/about), ki zbira, analizira in prikazuje nekaj najbolj uporabnih podatkov, da bi lahko bolje razumeli širjenje pandemije koronavirusa in bolezni COVID-19 skupaj z njeno dinamiko in obsegom.

Želimo si jasno predstaviti, kaj nam trenutni podatki in pregledi govorijo o širjenju virusa v Sloveniji, in zagotoviti, da postanejo informacije o obsegu in resnosti problema COVID-19 v Sloveniji vsem dostopne in čim bolj razumljive.

</details>

<details>
  <summary id=how-to-help>Želim pomagati, kje lahko začnem?</summary>

Pišite nam na info@sledilnik.org in na kratko opišite, kdo ste in kako lahko prispevate k projektu. Vabljeni!

</details>
